## II. Зависимости
### Изрично деклариране и изолиране на зависимостите

Повечето програмни езици предлагат пакетираща система за дистрибуция на външни библиотеки, като [CPAN](http://www.cpan.org/) в Perl или [Rubygems](http://rubygems.org/) в Ruby. Библиотеки, които биват инсталирани през система за пакетиране могат да бъдат инсталирани като системни пакети (site packages) или ограничени само в поддиректорията, която съдържа приложението; процес известен още като "vendoring" или "bundling".

**Приложението на дванадесетте фактора никога не разчита, че даден системен пакет вече е инсталиран на системата.** То обявява всички зависимости напълно и изцяло в *деклариращ зависимостите* манифест. Също така то използва инструмент за *изолация на зависимостите* по време на изпълнение, за да предотврати всякакъв случаен достъп до косвени зависимости от обкръжаващата го система. Пълната и цялостна спецификация на зависимостите бива приложена еднакво както в продуктивната, така и в дев средите.

Например [Bundler](https://bundler.io/) в Ruby включва манифест файл във формат `Gemfile`, в който биват описани декларациите на зависимостите, както и командата `bundle exec` за изолирането им. В Python има два различни инструмента за тези цели -- [Pip](http://www.pip-installer.org/en/latest/) се използва за декларациите, а [Virtualenv](http://www.virtualenv.org/en/latest/) за изолирането им. Дори в езика C можем да открием [Autoconf](http://www.gnu.org/s/autoconf/) като способ за деклариране на зависимости, а статичното свързване на библиотеките (static linking) позволява за изолирането им. Без значение от типа на използваните инструменти, декларацията и изолацията на зависимостите трябва да бъдат използвани винаги заедно. Използването само на едното или другото не е достатъчно, за да покрие изискванията на дванадесетте фактора.

Едно предимство на изричното деклариране на зависимостите е, че това значително улеснява конфигурирането на приложението за новопостъпили разрабточици. Новите разработчици могат да свалят (checkout) кодовата база на приложението на машината си, като за целта са им необходими само средата за изпълнение на програмния език и софтуер - мениджър на зависимости. Те могат да настроят всичко необходимо за стартиране на кода на приложението с дадена *build* команда. Например *build* командата при Ruby/Bundler е `bundle install`, а в Clojure/[Leiningen](https://github.com/technomancy/leiningen#readme) тя е `lein deps`.

Приложенията на дванадесетте фактора също така не разчитат на съществуването на конкретни системни инструменти. Пример за това е подаването на команди за изпълнение към ImageMagick или `curl`. Въпреки че тези два инструмента са налични в повечето системи, няма гаранция, че те ще са налични във всички системи където някога приложението може да бъде пуснато в действие, или пък че версиите им в дадена система ще бъдат съвместими с приложението. Ако приложението трябва да подава команди към някакъв системен инструмент, този инструмент трябва да бъде доставен заедно с приложението.
